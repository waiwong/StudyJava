蓬莱旅舍作
其五：尽瘁出祁山，亦寓自全计。
后主抑其丧，足见疑与忌。
狼顾司马懿，魏文屡相庇。
方诩知舜禹，转瞬食其弊。
其八：老子说大患，患在吾有身。
斯方言哀且痛，五千奚再论。
佛陀徒止欲，孔孟枉教仁。
荀卿主性恶，坦率岂无因。
其十一：吾降壬子年，今年七十九。
年年甘与苦，何必逐一剖。
平生称大幸，衣食不断有。
可耻尚多贪，朝夕两杯酒。
其十三：宇宙一车轮，社会一戏台。
乘车观戏剧，时乐亦时哀。
车轮无停辙，所载不复回。
场中有醉鬼，笑口一时开。
其十六：人生所需多，饮食居其首。
五鼎与三牲，祀神兼款友。
烹调千万端，饥时方适口。
舌喉寸余地，一咽复何有。
其十八：名酒色同黄，绍兴不如啤。
啤号软面包，可以补吾饥。
绍兴度偏浓，血涨梗心肌。
行当作酒铭，饮酒但饮醨。