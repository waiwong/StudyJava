启功论书绝句百首
一
西京隶势自堂堂，点画纷披态万方。
何必残砖搜五凤，漆书天汉接元康。
二
翠墨黟然发古光，金题锦帙照琳琅。
十年校遍流沙简，平复无惭署墨皇。
三
大地将沉万国鱼，昭陵玉匣劫灰余。
先茔松柏俱零落，肠断羲之丧乱书。
四
底从骏骨辨媸妍，定武椎轮且不传。
赖有唐摹存血脉，神龙小印白麻笺。
五
风流江左有同音，折简书怀语倍深。
一自楼兰神物见，人间不复重来禽。
六
蝯翁睥睨慎翁狂，黑女文公费品量。
翰墨有缘吾自幸，居然妙迹见高昌。
七
砚臼磨穿笔作堆，千文真面海东回。
分明流水空山境，无数林花烂漫开。
八
烂漫生疏两未妨，神全原不在矜庄。
龙跳虎卧温泉铭，妙有三分不妥当。
九
宋元响拓汝南志，枣石翻身孔庙堂。
曾向蒙庄闻傥论，古人已与不传亡。

十
书楼片石万千题，物论悠悠总未齐。
照眼残编来陇右，九原何处起覃溪。
十一
乳臭纷纷执笔初，几人雾霁识匡庐。
枣魂石魄才经眼，已薄经生是俗书。
十二
笔姿京卞尽清妍，蹑晋踪唐傲宋贤。
一念云泥判德艺，遂教坡谷以人传。
 
十三
臣书刷字墨淋漓，舒卷烟云势最奇。
更有神通知不尽，蜀缣游戏到乌丝。
十四
草写千文正写经，温夫逸老各专城。
宋贤一例标新尚，此是先唐旧典型。
十五
朴质一漓成侧媚，吴兴赝迹日纷沦。
明珠美玉千金价，自有流光悦妇人。
 
十六
丹丘复古不乖时，波磔翩翩似竹枝。
相见承平文物盛，奎章阁下写宫词。
十七
疏越朱弦久寂寥，陵夷八法亦烦嚣。
论书宁下迂翁拜，古淡风姿近六朝。
十八
万古江河有正传，无端毁誉别天渊。
史家自具阳秋笔，迳说香光学米颠。
十九
刻舟求剑翁北平，我所不解刘诸城。
差喜天真铁梅叟，肯将淡宕易纵横。
二十
横扫千军一枝笔，艺舟双楫妙文辞。
无钱口数他家宝，得失安吴果自知。
廿一
礼器方严体势坚，史晨端劲有馀妍。
不祧汉隶宗风在，鸟翼双飞未可偏。
 
廿二
笔锋无恙字如新，体态端严近史晨。
虽是断碑犹可宝，朝侯小子尔何人。
廿三
石言张景造郡屋，刊刻精工笔法足。
劝君莫买千金碑，刘熊模糊史晨秃。
廿四
北朝重造夏承碑，高肃唐邕故等夷。
汉隶缤纷无此体，笔今貌古太支离。
 
廿五
军阀相称你是贼，谁为曹刘辩白黑。
八分至此渐浇漓，披阅经年无所得。
廿六
清颂碑流异代芳，真书天骨最开张。
小人何处通温清，一字千金泪数行。
廿七
数行古刻有馀师，焦尾奇音续色丝。
始识彝斋心独苦，兰亭出水补粘时。
廿五
军阀相称你是贼，谁为曹刘辩白黑。
八分至此渐浇漓，披阅经年无所得。
廿六
清颂碑流异代芳，真书天骨最开张。
小人何处通温清，一字千金泪数行。
廿七
数行古刻有馀师，焦尾奇音续色丝。
始识彝斋心独苦，兰亭出水补粘时。
 
廿八
世人那得知其故，墨水池头日几临。
可望难追仙迹远，长松万仞石千寻。
廿九        
江表巍然真逸铭，迢迢鲁郡得同声。
浮天鹤响禽鱼乐，大化无方四海行。
三十     
铭石庄严简札遒，方圆水乳费探求。
萧梁元魏先河在，结穴遥归大小欧。
 
卅一        
出墨无端又入杨，前摹松雪后香光。
如今只爱张神冏，一剂强心健骨方。
卅二        
题记龙门字势雄，就中尤属始平公。
学书别有观碑法，透过刀锋看笔锋。
卅三        
王帖惟余伯远真，非摹是写最精神。
临窗映日分明见，转折毫芒墨若新。
卅四        
琅琊奕代尽工书，真赝同传久不殊。
万岁通天留响拓，金轮功绩过天枢。
卅五        
或言异趣出钩摹，章草如斯世已无。
梁武标名何足辨，六朝柔翰压奇觚。
卅六        
永师真迹八百本，海东一卷逃劫灰。
儿童相见不相识，少小离乡老大回。
 
卅七
隋贤墨迹史岑文，冒做索靖萧子云。
漫说虚名胜实诣，叶公从古不求真。
卅八
真书汉末已胚胎，钟体婴儿尚未孩。
直至三唐方烂漫，万花红紫一齐开。
卅九
六朝别字体无凭，三段妖书语莫徵。
正史以来论篆隶，唐人毕竟是中兴。
四十
事业贞观定九州，巍峨宫阙起麟游。
行人不说唐皇帝，细拓丰碑宝大欧。
四一
买椟还珠事不同，拓碑多半为书工。
滔滔骈散终何用，几见藏家诵一通。
四二
集书辛苦倍书丹，内学何如外学宽。
多智怀仁寻护法，半求王字半求官。
四三
集王大雅亦名家，半截碑文语太夸。
写得阉妻颜色好，圆姿替月脸呈花。
四四
草字书碑欲擅场，羽衣木鹤共倘佯。
缑山夜月空如水，不见莲花似六郎。
四五
书谱流传真迹在，参差摹刻百疑生。
针膏起废吾何有，曾拨浮云见月明。
 
四六
青琐婵娟褚遂良，毫端犹带绮罗香。
可怜鼓努三龛记，乍绾双鬟学霸王。
四七
翰林供奉拨灯手，素帛黄麻次第开。
千载鶺鸰留胜迹，有姿无媚见新裁。
四八
跌宕为奇笔仗精，飚如电发静渊渟。
学来俗死何须怪，当日书碑太逞能。
 
四九
真迹颜公此最奇，海隅同慰见心期。
请看造极登峰处，纸上神行手不知。
五十
敏捷才华号立成，杜家兄弟远闻名。
正藏文轨传东国，多仗中台笔墨精。